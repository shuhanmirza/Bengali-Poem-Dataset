আমার এ- গান
কোনোদিন শুনিবে না তুমি এসে,-
আজ রাত্রে আমার আহ্বান
ভেসে যাবে পথের বাতাসে,-
তবুও হৃদয়ে গান আসে!
ডাকিবার ভাষা
তবুও ভুলি না আমি,-
তবু ভালোবাসা
জেগে থাকে প্রাণে !
পৃথিবীর কানে
নক্ষত্রের কানে
তবু গাই গান!
কোনোদিন শুনিবে না তাহা,-জানি আমি-
আজ রাত্রে আমার আহ্বান
ভেসে যাবে পথের বাতাসে,-
তবুও হৃদয়ে গান আসে!


তুমি জল-তুমি ঢেউ – সমুদ্রের ঢেউয়ের মতন
তোমার দেহের বেগ- তোমার সহজ মন
ভেসে যায় সাগরের জলের আবেগে!
কোন অন্ধকারে
জানে না সে !- কোন ঢেউ তারে
অন্ধকারে খুঁজিছে কেবল
জানে না সে !- রাত্রির সিন্ধুর জল,
রাত্রির সিন্ধুর ঢেউ
তুমি এক! তোমারে কে ভালোবাসে ! – তোমারে কি কেউ
বুকে ক’রে রাখে!
জলের আবেগে তুমি চ’লে যাও,-
জলের উচ্ছ্বাসে পিছে ধূ ধূ  জল তোমারে যে ডাকে!


তুমি শুধু একদিন,-এক রজনীর!-
মানুষের- মানুষীর ভিড়
তোমারে ডাকিয়া লয় দূরে, - কত দূরে!
কোন সমুদ্রের পারে ,- বনে- মাঠে – কিংবা যে আকাশ জুড়ে
উল্কার আলেয়া শুধু ভাসে!-
কিংবা যে আকাশে
কাস্তের মতো বাঁকা চাঁদ
জেগে ওঠে, - ডুবে যায়,- তোমার প্রাণের সাধ
তাহাদের তরে!
যেখানে গাছের শাখা নড়ে
শীতরাতে,- মরার হাতের শাদা হারের মতন ! –
যেইখানে বন
আদিম রাত্রির ঘ্রান
বুকে লয়ে অন্ধকারে গাহিতেছে গান !-
তুমি সেইখানে!
নিঃসঙ্গ বুকের গানে
নিশীথের বাতাসের মতো
একদিন এসেছিলে,-
দিয়েছিলে এক রাত্রি দিতে পারে যত !