রাজসভাতে ছিল জ্ঞানী ,
ছিল অনেক গুণী ।
কবির মুখে কাব্যকথা শুনি
ভাঙল দ্বিধার বাঁধ ,
সমস্বরে জাগল সাধুবাদ ।
উষ্ণীষেতে জড়িয়ে দিল
মণিমালার মান ,
স্বয়ং রাজার দান ।
রাজধানীময় যশের বন্যাবেগে
নাম উঠল জেগে ।

দিন ফুরাল । খ্যাতিক্লান্ত মনে
যেতে যেতে পথের ধারে
দেখল বাতায়নে ,
তরুণী সে , ললাটে তার
কুঙ্কুমেরি ফোঁটা ,
অলকেতে সদ্য অশোক ফোটা ।
সামনে পদ্মপাতা ,
মাঝখানে তার চাঁপার মালা গাঁথা ,
সন্ধেবেলার বাতাস গন্ধে ভরে ।
নিশ্বাসিয়া বললে কবি ,
এই মালাটি নয় তো আমার তরে ।