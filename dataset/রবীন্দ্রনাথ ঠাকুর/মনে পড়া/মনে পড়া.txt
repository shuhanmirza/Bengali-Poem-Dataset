মাকে আমার পড়ে না মনে ।
শুধু কখন খেলতে গিয়ে
হঠাৎ অকারণে
একটা কী সুর গুনগুনিয়ে
কানে আমার বাজে ,
মায়ের কথা মিলায় যেন
আমার খেলার মাঝে ।
মা বুঝি গান গাইত , আমার
দোলনা ঠেলে ঠেলে ;
মা গিয়েছে , যেতে যেতে
গানটি গেছে ফেলে ।

মাকে আমার পড়ে না মনে ।
শুধু যখন আশ্বিনেতে
ভোরে শিউলিবনে
শিশির - ভেজা হাওয়া বেয়ে
ফুলের গন্ধ আসে ,
তখন কেন মায়ের কথা
আমার মনে ভাসে ?
কবে বুঝি আনত মা সেই
ফুলের সাজি বয়ে ,
পুজোর গন্ধ আসে যে তাই
মায়ের গন্ধ হয়ে ।

মাকে আমার পড়ে না মনে ।
শুধু যখন বসি গিয়ে
শোবার ঘরের কোণে ;
জানলা থেকে তাকাই দূরে
নীল আকাশের দিকে ,
মনে হয় মা আমার পানে
চাইছে অনিমিখে ।
কোলের ‘পরে ধরে কবে
দেখত আমায় চেয়ে ,
সেই চাউনি রেখে গেছে
সারা আকাশ ছেয়ে । (শিশু ভোলানাথ কাব্যগ্রন্থ)